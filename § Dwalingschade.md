Een garantie laat ruimte voor een beroep op dwaling. In het Luyks/Kroonenberg-arrest *(HR 28 november 1997, NJ 1998, 659.)* had de verkoper van verontreinigde grond de sanering van deze grond met een bepaald resultaat gegarandeerd. Het blijkt evenwel dat het garandeerde resultaat niet haalbaar is. De verkoper zelf vordert de vernietiging van de koopovereenkomsten op grond van dwaling omtrent de inhoud van de garantiebepaling. In eerste aanleg honoreert de rechtbank dit beroep op dwaling en verbindt daaraan de sanctie van vernietiging van de overeenkomst. Het hof honoreert in hoger beroep dit beroep op dwaling eveneens met dien verstande dat de overeenkomst niet wordt vernietigd, maar de overeenkomst wordt aangepast. De Hoge Raad bekrachtigt deze uitspraak daarbij als volgt overwegend. Indien een overeenkomst tot stand is gekomen onder invloed van dwaling en bij een juiste voorstelling van zaken niet zou zijn gesloten, bestaan verschillende mogelijkheden om te bereiken dat de rechter, in plaats van de vernietiging van de overeenkomst uit te spreken, aan de hand van de maatstaven van redelijkheid en billijkheid tot een aanpassing van de overeenkomst komt. Het is gerechtvaardigd te veronderstellen dat deze uitspraak evenzo voor de koper ruimte geeft om zich onder omstandigheden te beroepen op dwaling, bijvoorbeeld omdat hij op grond van hem ter beschikking staande, maar naar achteraf blijkt gebrekkige informatie genoegen heeft genomen met een garantie van beperkte omvang. De voor rekening van de verkoper komende dwalingschade, bijvoorbeeld in de vorm van vermindering van de overnameprijs is niet gedekt onder een warranty & indemnity-verzekering. Van schending van een garantie is immers geen sprake.

Overigens zij erop gewezen dat de garantie die onderwerp van discussie was in het Luyks/Kroonenberg-arrest niet verzekerbaar zou zijn geweest onder een warranty & indemnity-verzekering. Het betrof hier een garantie op grond waarvan de koper ervoor instond dat de verontreiniging na bedrijfsovername beheersbaar kon worden gemaakt. Zoals reeds vermeld, is een garantie niet verzekerbaar op grond waarvan de verkoper er voor instaat dat een vóór de bedrijfsovername bestaande gebeurtenis/situatie ná bedrijfsovername niet meer bestaat of, zoals in casu, beheersbaar wordt gemaakt. Daarbij speelt nog dat in het algemeen een warranty & indemnity-verzekeraar niet bereid is milieugaranties te verzekeren. vanhuizenRisicobeheersingBijBedrijfsovernames2002 4