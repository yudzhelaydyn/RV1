Voor het afsluiten van een W&I-verzekering zal de verzekeraar de duediligencerapporten van de verkoper en, indien een koperspolis wordt afgesloten, ook die van de koper willen inzien. Daarnaast zal de verzekeraar beschikking willen krijgen over andere relevante informatie, zoals jaarrekeningen en disclosure letters. *(Keijzer 2012, p. 117.)* Een verzekeraar is in het bijzonder geïnteresseerd in de wijze waarop eventuele punten, die tijdens het duediligenceonderzoek naar voren zijn gekomen, zijn verwerkt in het overnamecontract. Aangezien de verkoper niet, of slechts zeer beperkt, aansprakelijk kan worden gehouden voor een inbreuk op deze garanties, wil de verzekeraar zich ervan vergewissen dat er reële garanties zijn gegeven. Er kan enige tijd verstrijken voordat de W&I-verzekering met de verzekeraar wordt afgesloten, doordat de verzekeraar de duediligencerapporten, jaarrekeningen, disclosure letters en andere relevante informatie wil inzien om een risico-inschatting te kunnen maken. De verzekeraar zal daarom verlangen dat een uitgebreide due diligence wordt gedaan, hetgeen kan leiden tot hogere kosten en vertraging. De verzekeraar zal over het algemeen de betreffende documentatie inzien op basis van ‘non-reliance’. Partijen die overwegen een W&I-verzekering af te sluiten, doen er desalniettemin verstandig aan om tijdig met de betrokken adviseurs afspraken te maken over de mogelijke vrijgave van de documentatie aan een verzekeraar om eventuele discussies hierover te voorkomen. Een koper die actief is op dezelfde markt als de verkoper en het bedrijf van de verkoper goed kent, en daardoor een minder uitgebreide due diligence nodig acht, dient rekening te houden met de wens van de verzekeraar dat een uitgebreide due diligence wordt uitgevoerd, zodat dit proces niet later opnieuw hoeft te worden gedaan. Tevens zullen de onderhandelingen omtrent de polis en de discussie tussen koper en verkoper wie het eigen risico en de niet gedekte claims draagt enige tijd in beslag nemen. Dit kan voor vertragingen in het overnameproces zorgen. vanderhauwWarrantyIndemnityVerzekering2016 4