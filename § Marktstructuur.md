Tot slot kort iets over de structuur van de markt en de relevante partijen. Voor Europa bevindt de belangrijkste verzekeringsmarkt zich in Londen.17 Er zijn diverse gespecialiseerde brokers in Londen met een focus op W&I. De laatste tijd openen verschillende verzekeraars en brokers een kantoor in Nederland. Bij verzekeraars kan men onderscheid maken tussen enerzijds de eigenlijke verzekeraars, die zelf risicodrager zijn, en anderzijds de zogenoemde MGA (Managing General Agency) vergelijkbaar met de Nederlandse gevolmachtigd agent. Bij een MGA is het voor de verzekerde goed zich te realiseren dat de MGA niet zelf risicodrager is, maar handelt namens een syndicaat van verzekeraars die ieder een percentage van het risico accepteren. Bij een claim onder de polis zal de MGA zich uiteindelijk moeten omdraaien naar de achterliggende risicodragers. In voorkomend geval is het verstandig bij de selectie van een verzekeraar met de broker te bespreken in welke mate dit een risico vormt. Er zijn tegenwoordig individuele verzekeraars of MGA’s met behoorlijke ruimte (in sommige gevallen tot meer dan € 150 miljoen) om risico te accepteren. Daar waar dat niet mogelijk is of het om grotere bedragen gaat, is het aan de broker om een zogenoemde tower op te zetten van meerdere verzekeraars. Hierbij wordt de tower in layers (lagen) opgedeeld en iedere verzekeraar neemt het risico van een bepaalde layer op zich. Het is van belang te kiezen voor een lead insurer (voor de eerste laag van risico in de tower: de primary layer) die serieus wordt genomen in de markt, omdat het de bedoeling is dat de andere verzekeraars (die ieder een excess layer voor hun rekening nemen) de lead insurer volgen voor wat betreft risico-acceptatie en polisvoorwaarden. *(Het is mogelijk het aantal verzekeraars in de tower te beperken door verzekeraars meerdere keren op verschillende niveaus in de tower op te nemen.)* crainBridgingGapWIverzekering2018 5-6