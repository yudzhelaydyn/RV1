Tijdens het overnameproces richt een belangrijk deel van de onderhandelingen zich op de omvang van de garanties en de beperking van aansprakelijkheid van de verkoper in geval van inbreuken op dergelijke garanties. De belangen van koper en verkoper zijn hierbij tegengesteld. De verkoper zal doorgaans minder bereid zijn om uitgebreide garanties en vrijwaringen te verstrekken en zal tevens zijn mogelijke aansprakelijkheid zoveel mogelijk willen beperken. Waar een verzoek tot het stellen van een bankgarantie en een escrow-overeenkomst het bod van de koper minder aantrekkelijk maakt, kan de W&I-verzekering de kloof tussen de belangen van koper en verkoper in bepaalde gevallen overbruggen. *(M. Rohlof, ‘Warranty &Indemnity: de brug slaan tussen verkoper en koper’, 2012 te vinden op: http://mena.nl/artikel/16547/warranty-&idemnity:-de-brug-slaan-tussen-verkoper-en-koper.)* Bij het afsluiten van een W&I-verzekering wordt de verhaalspositie verlegd van de verkoper naar de verzekeraar. Daarbij doet de W&I-verzekering in tegenstelling tot bankgarantie en de escrow-overeenkomst geen beroep op de liquiditeitspositie van de verkoper. Naast het feit dat de W&I-verzekering als zekerheid voor de nakoming van verplichtingen onder de overeenkomst geldt, zorgt de W&I-verzekering tevens voor een ‘clean exit’ voor de verkoper. In principe zal de verkoper geen bezwaren hebben tegen het gebruik van een W&I-verzekering ten opzichte van het stellen van een bankgarantie of een escrow-overeenkomst. Daarnaast zal de verkoper mogelijk bereid zijn om een uitgebreider aantal garanties en vrijwaringen af te geven dan wanneer hij zelf het risico voor mogelijke inbreuken draagt. Dit is een groot voordeel voor de koper. In een competitief overnameproces kan een W&I-verzekering het bod voor de verkoper aantrekkelijker maken en bovendien de onderhandelingen omtrent de te stellen garanties en vrijwaringen verkorten. In tegenstelling tot de traditionele zekerheden kan de W&I-verzekering derhalve naast haar zekerheidsfunctie ook dienen als tactisch middel in een overnameproces. *(Keijzer 2012, p. 112.)*

vanderhauwWarrantyIndemnityVerzekering2016 6