Voor de koper is de wijze waarop hij een beroep kan doen op de zekerheid voor de garanties en vrijwaringen van belang. De koper wil zo min mogelijk obstakels hebben om een schadevergoeding te krijgen. Onder de W&I-verzekering wordt niet direct uitgekeerd als de schade zich voordoet. Bij een koperspolis dienen verzekeraar en koper het eerst eens te worden alvorens de verzekeraar tot uitkering overgaat. Het kan voor de koper bezwaarlijk zijn dat de claim afgehandeld moet worden door de verzekeraar in plaats van door de verkoper. *(Keijzer 2012, p. 117)* Vooral in geval van een derdeclaim kan men zich afvragen of de verzekeraar de belangen van de koper en de betrokken vennootschappen voldoende in acht zal nemen. Anders dan de verzekeraar, zal de koper doorgaans ook zijn commerciële belangen bij de afwikkeling van de claim in ogenschouw willen nemen. Doordat de W&I-verzekering de laatste jaren pas aan populariteit heeft gewonnen, zijn er bovendien weinig precedenten bekend inzake claims en uitkering van grote bedragen op grond van de W&I-verzekering. Hierdoor is het (nog) lastig inzicht te krijgen in de wijze waarop verzekeringsmaatschappijen zich opstellen bij ingediende vorderingen van aanzienlijke omvang. vanderhauwWarrantyIndemnityVerzekering2016 3-4

Indien de verzekeringspolis wordt beheerst door Nederlands recht, moet bij het indienen van een claim rekening worden gehouden met enkele wettelijke bepalingen omtrent het verzekeringsrecht. Op grond van art. 7:941 BW is het de verzekeraar toegestaan om zijn betalingsverplichtingen voortvloeiend uit de verzekering niet na te komen of te verminderen, indien de verzekerde niet aan zijn medewerkingsverplichtingen heeft voldaan. *(M.L. Hendrikse, ‘Het ‘redelijk belang’-vereiste: incidenteel vereiste ex art. 7:941 lid 4 BW of een algemeen vereiste voor “verval van recht”-bedingen in verzekeringsvoorwaarden?’, NTHR 2014, nr. 3, p. 132.)* Hiervoor is echter wel vereist dat de verzekeraar geschaad is in diens redelijk belang (art. 7:941 lid 4 BW) door een schending van de medewerkingsverplichtingen. *(Zie bijvoorbeeld: HR 7 maart 2014, NJ 2014, 333 (SRK) en HR 16 oktober 1998, NJ 1998, 898 (Driessen/Lochtenberg).)* De medewerkingsverplichtingen houden in dat de verzekerde de verzekeraar tijdig op de hoogte brengt in geval als een risico zich verwezenlijkt, en dat de verzekerde de verzekeraar binnen een redelijke termijn alle inlichtingen en bescheiden verschaft die voor de verzekeraar van belang zijn om zijn uitkeringsplicht te beoordelen (art. 7:941 lid 1 en 2 BW). Indien wordt gewerkt met een verkoperspolis is ook art. 7:953 BW van belang. Op grond van dit artikel is het de verzekerde verboden aansprakelijkheid te erkennen. Indien de verzekerde verkoper aansprakelijkheid erkent, wellicht om een commerciële relatie met de koper te onderhouden, terwijl deze erkenning niet juist of zeer discutabel is en de verzekeraar hierdoor schade lijdt, kan dit tot verval of vermindering van de uitbetaling onder de verzekering leiden. *(K.P. Hoogenboezem en M.C. Hees, ‘Het verbod tot erkenning van aansprakelijkheid’, WPNR 2014, afl. 7025, p. 638.)* Voorts dient de benadeelde op grond van art. 7:957 lid 1 BW de schade zoveel mogelijk te beperken op straffe dat de verzekeraar het uit te betalen bedrag kan verminderen (art. 7:957 lid 3 BW). Indien de polis wordt beheerst door een andere rechtstelsel zal de koper zich er van moeten vergewissen of op grond van het dan heersende verzekeringsrecht nog additionele bepalingen van toepassing zijn op de polis. vanderhauwWarrantyIndemnityVerzekering2016 4